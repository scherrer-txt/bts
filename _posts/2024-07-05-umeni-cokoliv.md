---
layout: post
author: scherrer.txt
title: "Umění je cokoliv | Behind the Screens | by Scherrer.txt"
name: Umění je cokoliv
release: 2024/07
perex: Převládající diskurz mě nebaví, nepřijde mi přátelský, ani prospěšný. Tady jsou tři definice toho, co je umění pro mě.
order: "19"
thumbnail: "/images/thumbs/bts-thumb-19.jpg"
background: "/images/bg/19.avif"
redirect_from: "/bts19.html"
published: true
---

<div id="toc"></div>
* TOC
{:toc}

## Rychlý úvod
Tenhle článek je výsledek mýho rok a půl trvajícího bádání a průzkumu toho, co je umění.

Víme, že dokážu jen tak napsat dost dlouhý, podrobný, well-researched a ozdrojovaný články. Ale nejsem akademik a nechci, aby se tohle ode mě pořád očekávalo. Nechci to od sebe očekávat ani já sám. V tomhle článku si chci uletět. Takže se nebudu ohánět autoritama, odvolávat se na instituce nebo výzkumy a díla jiných lidí. Nebudu name-dropovat, s kým vším jsem se o tomhle bavil nebo kdo všechno má podobný postoj, jako já. Nechci si půjčovat kredibilitu jiných lidí, nechci uměle dodávat legitimitu svým názorům. Já jsem prostě Kevin, dělám věci a tohle si myslím, protože to tak cítím.

Myšlenky v tomhle článku určitě nejsou nový, jen jsem je prostě ještě neřekl já svým způsobem. Z mýho pozorování mám pocit, že se tenhle pohled, který sdílím, začíná vynořovat čím dál víc a častěji. Což je super. Přál bych si, ho mělo co nejvíc lidí. S tímhle mindsetem se totiž můžeme konečně vykašlat na hlídání bran, zbavíme umění nerealistických nebo nesoučasných představ a očekávání, a snížíme veškerý hranice a bariéry, takže umění bude moct dělat každý, kdo bude chtít.

V článku přiblížím tři optiky, kterýma se na umění dá dívat.

Ještě předtím si ale pojďme něco vyjasnit.

##### Subjektivní × objektivní
Z různých diskuzí na Threads mám pocit, že spousta lidí úplně neví, co ty pojmy znamenají. Tak pro jistotu:

- Subjektivní je od slova „*subjekt*“. Subjekt je pozorovatel; někdo, kdo vnímá. Subjektivní vlastnosti jsou ty, který vnímá pozorovatel — slovo „*subjektivní*“ jde nahradit za „*vnímaný*“ (takže „*vnímaný vlastnosti*“) a funguje to úplně stejně. Kolik pozorovatelů, tolik subjektivních vlastností. Všechny názory, který jako lidi máme, jsou subjektivní, nehledě na to, kolik lidí se na nich shodne.
- Objektivní je od slova „*objekt*“. Objekt nevnímá, ale jde vnímat. Objektivní vlastnosti jsou vlastnosti toho objektu. Jsou tako takový vlastnosti, na kterých se nepotřebujeme shodnout, protože to jsou prostá, měřitelná fakta.
- Příklad: Když něco váží 30 kg, tak je to objektivní vlastnost, ale jestli je to těžký nebo lehký záleží na pozorovateli, takže lehký/těžký je subjektivní vlastnost. Někdo těch třicet kilo zvedne jednou rukou, někdo to nezvedne. Když to zvedne 30, 300 nebo tři miliony lidí, pořád bude někdo, kdo to nezvedne. Z těch X lidí ale vždycky část řekne, že 30 kg je lehký, část zase, že těžký. Takže jediný logický závěr je, že pro někoho je 30 kg hodně, pro někoho málo, takže — dvě kouzelný slůvka — „*it depends*“.

Slova „*subjektivní*“ a „*objektivní*“ jsou si rovnocenná; jedno není nadřazený tomu druhýmu a když o něčem řeknu, že to je „*subjektivní hodnocení*“, tak takové hodnocení nemám v úmyslu shazovat. Může to tak vyznít, ale to je prostě jen tím, že jsou tyhle slova zprofanovaný a pomalu přestávají mít svůj původní význam. Pomalu se z toho stává, že „*subjektivní*“ je rádoby-inteligentní forma toho, jak říct, že „*to je jen tvůj bezcenný názor*“, a nálepka „*objektivní*“ je zase způsob, jak říct „*tohle je pravda, protože si to myslí spousta lidí*“. Obojí je blbost, ale to už teď víme.

Pokud je to názor, je to subjektivní. Pokud je to nezávislý na pozorovateli, je to objektivní.

Ok, tohle máme za sebou, teď k jádru pudla.

## Pozorovatel

Z různých diskuzí a osobního bádání vzešlo něco, co bych označil jako svoji formulaci plošný definice umění:

> Umění je to, co je kdokoliv ochotný za umění považovat.

Výhodou týhle definice je, že máme najednou všichni možnost a svobodu si každý sám za sebe vědomě rozhodnout, co je pro každýho a každou z nás umění — bez důležitýho mudrování lidí ze slonovinových věží. A všichni máme možnost za umění považovat úplně cokoliv, bez nutnosti to před kýmkoliv obhajovat.

Tahle definice vytváří prostor pro individuální vkus a subjektivní vnímání reality. Pro někoho je umění auto, večeře, barák, koncert, hudba, zeď, díla vygenerovaná AI, web, plakát, na míru šitý kabát. Některý z těchhle věcí jsou design, některý náleží řemeslu, některý z nich odpovídají tradičnímu pojetí umění. Ale to je v podstatě jedno. Každá z těch věcí se pro toho, kdo v ní vidí umění, stane uměním. Takže záleží na každým, jestli v tom za sebe to umění vidí nebo ne. „*Krása je v očích pozorovatele*“, se říká. A já právě teď nahrazuju slovo „*krása*“ za „*umění*“.

Prostor pro debatu tady je, ale v určitých mezích. Třeba můj kamarád Pepa bere jako umění banán přilepený na zdi. A kdo jsem jako já, abych mu vysvětloval, že se plete ve svým názoru a ve svým vnímání světa? Můžu mu tak maximálně říct, že s ním nesouhlasím, můžu mu třeba říct proč (*když se zeptá*), ale to je tak všechno. Stejně tak on nemusí souhlasit s mnou. Ale oba máme (*svoji*) pravdu.

## Sebeurčení

Čistě výrokovou logikou: Umění tvoří umělectvo → každý, kdo tvoří umění, je umělec\*kyně. Takže další plošná definice:

> Umělectvo jsou všichni, kdo tvoří umění, a kdo se tak označují.

Z historie a praxe víme, že vysoká škola z lidí umělce nedělá. Z žádnýho člověka neudělá umělce diplom nebo komise nebo jiný soudce. Takže jde předpokládat, že na tom nezáleží — a záležet by ani nemělo.

Sebeurčení nezávisí na škole, na diplomu, ale ani na skillu. Skill hraje v týhle rovnici spíš podpůrnou roli (*lepší skill = větší pravděpodobnost spokojenosti s vlastním dílem*). Existuje hromada lidí, co dělá umění, ke kterýmu není potřeba žádný řemeslný skill (*konceptuální umění*), stejně tak existují umělci, co dělají umění, přestože mají nulový řemeslný schopnosti (*art brut*). Schopnosti/řemeslo tedy nejsou bezpodmínečně potřeba.

U tohohle bodu prostor pro debatu prostě není. Pokud o sobě Anežka říká, že je umělkyně, kdo jsem já, abych to zpochybňoval? Máme sklony tohle sebeoznačování kritizovat, jako kdyby se s tím pojily nějaký výhody nebo společenský status. A přitom ne. Přitom umělectvo existuje velmi často na okraji společnosti a tvorbou si na živobytí nevydělá. Máme tendence to kritizovat, protože když někdo jiný dělá něco, co sami sobě nemůžeme/nedokážeme dovolit, tak to v nás vyvolává zášť. Tihle kritici si často nedovolí se za umělce označit, i když by chtěli, protože mají nějaký blok. Učitelka na základce, vychovatel ve školce, spolužák nebo spolužačka, rodič, partner, prostě někdo jim jednou řekl/dal najevo, že jejich tvorba stojí za prd a je to. Doživotní zášť vůči lidem, co dělají věci, který by oni sami chtěli dělat.

A přitom každý může být umělec nebo umělkyně, pokud se tak označí. A každý, kdo dělá umění, je umělec nebo umělkyně.

Každý může být umělec nebo umělkyně (*opakuju i pro lidi vzadu*).

## Záměr

> Umění vzniká se záměrem být uměním.

Akademická definice umění, s kterou jsem se setkal, je: „*umění je cokoliv, co neslouží*“. Když se vrátím k příkladům shora — auto, jídlo, barák, zeď, web, plakát, kabát. To jsou všechno věci, který primárně slouží nějaký potřebě. Může (*a nemusí*) je vytvářet umělectvo; může (*a nemusí*) v nich kdokoliv vidět umění, jedno je ale celkem jistý — nebyly vytvořený s primárním záměrem tvořit umění.

Z toho vyplývá, že umění tvoří umělectvo se záměrem tvořit umění. Cokoliv, kde tohle není primární záměr, je možný objektivně za umění nepovažovat, ale pak pořád záleží na každým z nás.

## TL;DR

1. Umění je cokoliv, co je kdokoliv ochotný za umění považovat;
2. Umělectvo jsou všichni, kdo tvoří umění, a kdo se tak označují;
3. Umění vzniká se záměrem být uměním.

**První definice** říká, že každý si může za umění považovat co chce, nehledě na to, kdo s tím souhlasí nebo nesouhlasí.
**Druhá definice** říká dvě věci — 1) ten, kdo dělá umění, je umělec (*protože umění je dílo umělce*); 2) umělec je každý, kdo se tak označuje.
**Třetí definice** říká, že umění je cokoliv, co kdokoliv dělá se záměrem udělat umělecký dílo. Podle mě stačí splnit jen jednu definici. A neřekl bych, že čím víc definicí je naplněno, tím víc umělečtější je dílo/osoba. Není „*víc*“ umění/umělectvo a „*míň*“ umění/umělectvo, je to jen otázka toho, jestli je nebo není.

**Dlouhá verze**: umění je cokoliv, co je kdokoliv ochotný považovat za umění; cokoliv, co vytvořilo umělectvo se záměrem vytvořit umění.

**Krátká verze**: Takže umění je cokoliv a umělec kdokoliv.

Tak prostý to je. Díky, že jste přišli na můj TEDtalk.