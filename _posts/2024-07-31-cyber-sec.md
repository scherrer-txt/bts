---
layout: post
author: scherrer.txt
title: "Digitální stopa | Behind the Screens | by Scherrer.txt"
name: Digitální stopa
release: 2024/07
perex: O soukromí, kyberbezpečnosti a redukci digitální stopy z pohledu chronicky online člověka
order: "20"
thumbnail: "/images/thumbs/bts-thumb-20.jpg"
background: "/images/bg/20.avif"
redirect_from: "/bts20.html"
published: true
---

<div id="toc"></div>
* TOC
{:toc}

## Rychlý úvod
Co pro vás v kontextu internetu znamenají slova „soukromí“ a „bezpečnost“? Víte, co je „digitální stopa“?

Můj červen 2024 měl příchuť mazání neaktivních a nepotřebných účtů a digitálních dat. Vnímám je jako potenciální bezpečnostní riziko — a taky už mám dost nevyžádaných reklamních sdělení a e-mailů s upozorněním, že se mi někdo snaží dostat do nějakýho účtu.

Různý úniky dat se dějou relativně často — unikají data jako e-maily a hesla, adresy bydliště, údaje z občanky a pasu nebo čísla účtu, kreditních karet a PINy. Existují stránky, kde se dá zjistit, jestli vaše hesla/e-mail/jakýkoliv jiný údaje nebyly kompromitovaný — [Have I Been Pwned](https://haveibeenpwned.com/) a [Mozilla Monitor](https://monitor.mozilla.org). Já se v těchhle databázích párkrát našel a nebylo to úplně příjemný zjištění. Ale dá se to řešit. Jak?

> Pod hadrama jsme všichni nazí, ale stejně je nosíme. Stejně máme v pokoji záclony anebo závěsy.

## Better safe than sorry
Spousta z nás si při odchodu ze záchodu celkem běžně myje ruce, zamyká při odchodu byt, počítač a mobil má na heslo, používá kondomy nebo aspoň neolizuje zábradlí a madla v MHD — nevidím důvod zůstávat v oblasti kyberbezpečnosti a soukromí u důvěry a naděje v lidstvo.

Svět je komplikovaný místo. Každý den se objeví nový téma, který je potřeba teď hned řešit, protože včera bylo pozdě a planeta hoří, a volby, a Izrael, a Putin, a gender. Je toho hodně. Každý máme jiný možnosti a priority. Někdo prostě na svůj stůl další téma nenacpe. Podle mě úplně v pořádku. Přijde mi ale lepší narovinu říct, že „nemám kapacitu řešit ještě tohle téma“, než se snažit stavět do pózy, že je to stejně jedno, s protiargumenty jako:

### 1. „Stejně už tvoje data mají“
Je politováníhodná chyba, že třeba Google a Meta mají moje data za posledních ~16 let. Rozhodně to ale není důvod, abych nad tím mávl rukou — to by bylo jako říct, že na co si umývat ruce, když už je mám stejně ušpiněný.

Tehdy jsem nevěděl, co vím teď. Byla to chyba, kterou když můžu dneska neudělat, tak ji fakt rád neudělám. Ať si moje starý data nechají, nový jim dávat nechci.

### 2. „Stejně si na tobě nemají co vzít“
Hele, pod hadrama jsme všichni nazí, ale stejně je nosíme. Stejně máme v pokoji záclony anebo závěsy. Takže sice nemám, co skrývat, ale zároveň úplně nepotřebuju, aby měla dostatečně ochotná entita možnost 1) hrabat se v mých datech a zneužívat je, 2) trénovat na nich AI, 3) mít je někde na serveru, z kterýho to leakne — a to není otázka „jestli“ to leakne, ale „kdy“.

### 3. „Tvoje data nikoho nezajímají“
Zajímám minimálně nějaký lidi z Bangladeše, Srí Lanky, Indie, Číny a Pakistánu. Aspoň podle asi třiceti varovných e-mailů, který mi v horizontu dvou měsíců přišly od služeb, do kterých se lidi z těchhle zemí snažili (neúspěšně) přihlásit.

Kdo má jakýkoliv online herní účet, tak ví, že existuje fakt tuna [bad actors](https://en.wikipedia.org/wiki/Threat_actor), který zajímají účty jiných lidí. Případů, kdy někdo přišel o Steam, LoL nebo WoW účet znám docela dost, někteří z mýho čtenářstva pravděpodobně taky. Ale nemusí jít jen o hry. Všichni jsme se aspoň jednou setkali s tím, že nám od někoho z ničeho nic přišel nějaký podezřelý odkaz — o kterým pak dotyčný ani nevěděl, že ho poslal.

> Já tuhle možnost měl, tak jsem ji uplatnil. Mrzí mě, že ji lidi přede mnou neměli.

## Kámen, co spustil lavinu
Nedávno Meta dala svým uživatelům možnost neposkytnout souhlas s trénováním AI na jejich obsahu.[^1] Já byl jeden z těch, co ten souhlas nedal (týhle možnosti se říká „opt-out“). Je mi jedno, že to může působit pokrytecky, když sám používám AI, která je trénovaná na dílech lidí, co tuhle možnost neměli. Já tuhle možnost měl, tak jsem ji uplatnil. Mrzí mě, že ji lidi přede mnou neměli, ale nevidím moc důvodů, proč by mě to mělo v současnosti ovlivňovat.

I přes to, že jsem jim ten souhlas neposkytl, jsem ještě ten den smazal všechny posty na svým grafickým profilu.[^2] Nemám jedinej důvod Metě věřit, že můj nesouhlas bude respektovat — soudě dle jejich historie.[^3] Nebyl by to první případ, kdy ignorují nesouhlas uživatelstva.

Situace: sedím u stolu, grafickej profil kompletně vyčištěnej. Co teď?

> Cítil jsem klid na duši, že jsem udělal maximum, co udělat šlo.

## Fuck off, Google
Kdysi dávno jsem používal aplikaci Fotky od Google jako zálohu, když mi na starým iPhonu došlo místo. A pak jsem na to zapomněl. Šlo o opravdu hodně osobní věci. Na tuhle zaprášenou truhlu s pokladem jsem si vzpomněl až nedávno, takže další na řadě bylo něco udělat právě s tímhle.

Když už jsem byl v tom, rovnou jsem si stáhnul na lokální uložiště všechny e-maily z adresy, na kterou byl ten drive vedený. A kromě fotek jsem promazal i celý Google Drive. Ani nevím proč jsem to vzal tak od podlahy, ale na konci tohohle procesu jsem se cítil líp. Ne nutně bezpečněji nebo jako že jsem to teď Googlu hrozně nandal. Spíš jsem cítil určitý klid na duši, že jsem udělal maximum toho, co jsem v ten moment mohl udělat. Jasně, Google už pravděpodobně použil všechny moje data několikrát, ale jak jsem říkal výš — s tím nenadělám nic, můžu jim ale nedávat nový data.

Podobnou čistku zažila i moje druhá schránka. Tu teď čeká pozvolná archivace a nastavení přesměrování nový pošty na můj [Proton](https://proton.me/mail) Mail.[^4] Co se týče dokumentů a tabulek, tak ty stejně poslední dobou píšu v Obsidianu — a kdyby náhodou, mám tu pro jistotu [Libre](https://www.libreoffice.org/) Office.[^5] Asi je nevyhnutelný, že Google programy budu muset kvůli práci do nějaký míry používat, ale s tím jsem v míru. Jde mi o to nevytvářet nový soubory a nemít na svým Drivu nic, co bych nezveřejnil tady.

> Měl jsem asi 500 účtů. Zbylo mi 130.

## Fuck off, (almost) everyone
Od roku 2011[^6] používám [Firefox](https://www.mozilla.org/en-US/firefox/). S přestávkama. Chvíli jsem používal Chrome (což je v podstatě [spyware](https://www.gnu.org/proprietary/malware-google.en.html) a nesmyslný žrout výkonu), chvíli Operu a Operu GX (což jsou odnedávna taky spyware, akorát [posílají data do Číny](https://www.reddit.com/r/operabrowser/comments/ajmbox/opera_is_spyware/)[^7]), pak jsem experimentoval s Brave a Vivaldi (který by byly v pohodě, kdyby to nebyly jen převlečený Chrome[^8]), než jsem zase zaparkoval u ohnivý lišky.

Při přechodu do novýho prohlížeče jsem si vždycky importoval svoje záložky a hesla. To znamená, že jsem dokázal vystopovat část svý historie až do roku 2010 (prvních šest let používání internetu mi chybí, no). Díky tomu jsem měl docela rozsáhlou databázi hesel a účtů, který jsem si všude možně vytvářel. Těch účtů bylo asi 500. V průběhu let jsem je občas zredukoval, ale až teď byl prostor a důvod na pořádnou čistku.

Zabralo to sice asi jedno dost dlouhý odpoledne, ale z několika stovek účtů mi zbylo 130. Když už jsem byl v tom, u těch zbylých účtů jsem si změnil hesla, odhlásil se z reklamních sdělení a kde mi to přišlo důležitý, tam jsem si nastavil silnější zabezpečení (2FA). Nepamatuju si skoro žádný heslo, protože nemusím.

> Zlatý cyber security pravidlo: pro každý účet jiný heslo.

## Nepamatuju si skoro žádný heslo
Kdo si má jako pamatovat stovky různých hesel? V tom je ten vtip. Podle mě by člověk neměl používat zapamatovatelný hesla, ale dvoufázový zabezpečení (2FA, jako two-phase authentication) a nějaký authenticator (podle mě je nejlepší [2FAS](https://2fas.com/), ale někdo možná zná Google Authenticator, hráčstvo videoher možná zná Battle.net Authenticator). A pak nějaký password manager (nejznámější [1password](https://1password.com/), [Bitwarden](https://bitwarden.com/) a [Proton Pass](https://proton.me/pass), ale v pohodě mi přijde i integrovaná [Firefox klíčenka](https://www.mozilla.org/en-US/firefox/features/password-manager/), jen nemá tolik funkcí).

Oukej, co to je za sprostý slova.
- **Dvoufázový zabezpečení** je to proto, že v první fázi se přihlásím na jednom zařízení (třeba PC), v druhý fázi to přihlášení potvrdím z jinýho zařízení (třeba mobil).
- **Authenticator** je program, kterej generuje dočasná, šestimístná hesla (mají životnost nejčastěji 30 sekund). V první fázi se člověk přihlašuje běžným heslem, v druhý fázi potvrzuje přihlášení právě tímhle dočasným heslem. V authenticatoru bydlí jen tyhle neustále se generující dočasný hesla a e-mail, ne hesla samotný — od toho je tu password manager.
- **Password Manager** je trezor, ve kterým bydlí všechny potřebný údaje k účtu (e-mail adresa/login a hesla). Některý mají funkce jako rozpoznání duplicitních údajů, sdílení, hodnocení a generování nových hesel, a třeba i breach monitoring.

> A man of focus, commitment and sheer fucking will. A to já zrovna jsem.

## Konec dobrý, všechno dobrý?
Smazal jsem jeden Instagramový profil a trochu promazal Facebook. Vyčistil jsem dva plný Google Drives a přecházím z Gmailu na Proton. Zrušil jsem přes 200 účtů, změnil si hesla na 130, přešel z Google Authenticatoru na 2FAS, a všude, kde to šlo, jsem si nastavil dvoufáz. A místo Google DNS používám [Cloudfare](https://one.one.one.one/). Na registrace do zbytečných služeb používám dočasný e-mail adresy ([Firefox Relay](https://relay.firefox.com/)). Jako vyhledávač používám [Brave Search](https://search.brave.com/). To už asi můžu bejt docela v klidu, ne?

Ne tak úplně. Zopakuju pro lidi vzadu — zrušil jsem přes 200 účtů. Zrušit jen tak z jedničky 200 účtů, to člověk neudělá jen tak. Na to je potřeba speciální druh magora. A man of focus, commitment and sheer fucking will. A to já zrovna jsem.

Nedokážu dát do slov, kolik energie to stálo a jak neuvěřitelně nepřátelský proces rušení účtů byly lidský mozky schopný vyplodit. Takže tady je druhá, dost podstatná část mý motivace, proč jsem tohle celý podstoupil.

> Podej mi pantofel, nohu od stolu, granát, kus nosný zdi, cokoliv — tohle tady prostě nebude.

## Jako pěkně macatej, mastnej šváb
Nesnáším jakoukoliv formu online reklamy — a to i přestože, nebo možná právě protože ji občas sám vytvářím. Naštěstí jsou celkem jednoduchý možnosti, jak se reklamě na internetu vyhnout — Firefox + [uBlock Origin](https://ublockorigin.com/). Nevím, kdy naposledy jsem nějakou reklamu viděl. Moje uživatelská zkušenost na internetu je krásná, nerušená a čistá. A dělám, co můžu, aby to tak zůstalo.[^9]

Má to ale háček. Chodí mi e-maily. Některý z nich mě i zajímají nebo se mě přímo týkají. Velká část z nich je mi ale úplně fuk a vlastně ani nevím, proč mi chodí. Proč chodí i přestože jsem už několikrát prošel procesem odhlašování z reklamních sdělení. Zanadávám si, odhlásím se znova a odesílatele pro jistotu zablokuju.

Při odhlašování se z mailing listů a rušení účtů jsem se ale setkal s fakt lahodnýma ukázkama zoufalství některých firem, který kvůli udržení čísel svým users/customers tenhle krok komplikujou, jak můžou. Říká se tomu „Dark patterns“ a vzbuzují ve mě podobný pocit naprostýho znechucení, odporu a opovržení, jako kdybych viděl na podlaze pěkně macatýho, mastnýho švába. Podej mi pantofel, nohu od stolu, granát, kus nosný zdi, cokoliv — *tohle* tady prostě **nebude**.

> Vaše matky se s váma 9 měsíců tahaly a vy nakonec děláte tohle. Fuj.

## Dark patterns
[Dark patterns](https://www.deceptive.design/types) jsou ty nejvíc slizký triky, který designers používají. Patří mezi to nucení zaregistrovat se k odběru newsletteru/reklamních sdělení při zakládání účtu, schovávání možnosti zrušit účet a jakýkoliv cílený matení, s cílem získat od uživatelstva souhlas k něčemu, s čím by jinak normálně nesouhlasili. Třeba to, když si chci zrušit účet a musím hledat všude možně v nastavení, je dark pattern. Když chci potvrdit zrušení účtu, tak jsou buttony schválně popsaný divně („Ano, nechci × Ne, chci“, místo například „Zrušit účet × Zachovat účet“) nebo mají prohozený barvy, takže člověk automaticky klikne na to, že zrušit účet vlastně nechce, i když chce. Úplně trapná je pak hra na city pomocí různých smutných obrázků, emoji a copy ve stylu „Opravdu nás to mrzí a jsme smutní, že chcete odejít :(((( Opravdu se s tím nedá něco dělat? :'((( mocinqi pjosím, nerušte si účet, umře koťátko.“

Vzkaz všem, co využívají dark patterns: Jako designer vidím, co děláte, a podle mě jste bezpáteřní zoufalci. Nevím, jak se na sebe můžete ráno dívat do zrcadla. Vaše matky se s váma 9 měsíců tahaly a vy nakonec děláte tohle. Fuj.

Zároveň samozřejmě platí Hanlonova břitva — „Nehledejte zlý úmysl tam, kde je dostatečným vysvětlením hloupost.“ Dark patterns jsou nepochybně zčásti způsobený nekompetencí, ale ta míra výskytu je tak vysoká, že už to prostě nemůže být a není náhoda.

## Ale tak teď už teda dobrý, ne?
Jo, už jo. Náhodných e-mailů mi chodí naprostý minimum — a to, co mi chodí, je 1) manageable, 2) něco, co mě pořád do jistý míry zajímá, 3) ukazatel toho, co jsem opomněl zrušit a odhlásit (vždycky něco člověku unikne).

Kdyby někoho zajímalo, kam si chodit pro informace ohledně privacy, tak bych doporučil [r/Privacy](https://www.reddit.com/r/privacy/), potažmo [r/cybersecurity](https://www.reddit.com/r/cybersecurity/), [blog Mozilly](https://blog.mozilla.org/en/), kde informujou o aktuálním dění, a kanály [Louis Rossmann](https://www.youtube.com/@rossmanngroup) a [LinusTechTips](https://www.youtube.com/@LinusTechTips), který se tématu občas věnuje.

## Poznámky pod čarou

{: data-content=“footnotes“}

[^1]: Tohle rozhodně od Mety nevnímám jako něco, za co jim patří bonusový bodíky. Není to něco, co dělají z dobroty duše, jen si kryjou prdel před žalobama — tak, jak to mělo udělat Midjourney, OpenAI a jakejkoliv AI startup, co dneska frčí. Možnost nesouhlasit by měla být naprostej základ.
[^2]: Tenhle profil i Instagram celkově je pro to, co dělám a jakej jsem teď člověk, relativně k ničemu. Přidávám tam už jen teasery na tyhle články, a to hlavně proto, aby o tom věděli mí lidi (čauko všem mým lidem!). Mnohem radši se o nových eskapádách svýho kámošstva dozvím třeba u pivka než ze stories. Nechci podporovat to, že ze svýho života dělají obsah pro sítě místo obsahu pro pokec u pivka. Ale to už jsem off-topic, víc jsem o svým vztahu k sociálním sítím napsal [tady]({{ site.url }}/bts07.html), za ty roky se toho vlastně moc nezměnilo.
[^3]: Trvalo to asi půl hodiny, celý to mám natočený, plánuju z toho pak něco udělat, ale ještě nevím co.
[^4]: Proton je švýcarská firma, která poskytuje zatím asi nejdůvěryhodnější a nejzabezpečenější e-mail
[^5]: Libre Office je balík open-source programů (něco jako Microsoft Office), který je zadarmo, funguje, jdou v něm otevírat Microsoftí soubory (dlouho jsem teda žádný .docx nebo .xls neviděl, přiznám se).
[^6]: Myslím si, že Firefox stoprocentně používám dýl — třeba od roku 2008-2009 —, ale rok 2011 mám podložený screenshoty.
[^7]: Kdo neví, tak v Číně platí National Intelligence Law (2017), zákon, který zavazuje jednotlivce, organizace a instituce k podpoře a spolupráci s rozvědkou. [Víc o tom tady](https://www.chinalawtranslate.com/en/what-the-national-intelligence-law-says-and-why-it-doesnt-matter/).
[^8]: Oba prohlížeče totiž fungujou na jádře Chromium, který vytvořil Google, na kterým běží Chrome. To jádro je open source, každý může nahlídnout do zdrojovýho kódu a třeba se ujistit, co dělá nebo nedělá. Anebo do kódu přispět. Anebo si udělat vlastní prohlížeč. Problém je, že takový prohlížeč pak bude mít stejný neduhy, jako Chrome. Navíc Brave má na mě možná až moc silnou crypto příchuť, kterou u prohlížeče úplně nepotřebuju.
[^9]: Současnej internet prostě vypadá jako hovno — tady cookies lišta a hned po ní pop-up (*a po něm pro jistotu občas ještě jeden další*), támhle animovaný banner a odpočítávání a „*POZOR! sleva jen 10 % [za nějaký osobní data] pro Vás!*“, to celý zabalený do captivating mikrointerakcí — a tichá většina lidí si na to, bohužel, zvykla. A je mi jich líto. Fucking nechtěl bych.